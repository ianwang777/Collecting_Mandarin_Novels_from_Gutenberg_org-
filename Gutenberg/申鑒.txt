申鑒

漢荀悅著

政體第一

夫道之本仁義而已矣五典以經之群籍以緯之詠之歌之弦之舞之
前鑒既明後複申之故古之聖王其于仁義也申重而已篤序無強
謂之申鑒聖漢統天惟宗時亮其功格宇宙粵有虎臣亂政虎臣漢
興輔弼之臣亂治也時亦惟荒圯湮治荒曰荒茲洪軌儀鑒於三代之典王
允迪厥德迪蹈也功業有尚天道在爾惟帝茂止陟降膚止萬國康止
允出茲斯行遠矣立天之道曰陰與陽立地之道曰柔與剛立人
之道曰仁與義陰陽以統其精氣剛柔以品其群形仁義以經其事業
是道也故凡政之大經法教而已矣教者陽之化也法者陰之符也
仁也者慈此者也義也者宜此者也禮也者履此者也信也者
守此者也智也者知此者也是故好惡以章之喜怒以蒞之哀樂以恤
之若乃二端不愆二端者教與法也五德不離五德者仁義禮智信也六節
不悖六節者好惡喜怒哀樂也則三才允序五事交備百工惟厘庶績鹹
熙天作道皇作極臣作輔民作基惟先哲王之政一曰承天二曰
正身三曰任賢四曰恤民五曰明制六曰立業承天惟允正身惟常
任賢惟固恤民惟勤明制惟典立業惟敦是謂政體也致治之術
先屏四患乃崇五政一曰二曰私三曰放四曰奢亂俗私壞法
放越軌奢敗制四者不除則政末由行矣俗亂則道荒雖天地不得保
其性矣法壞則世傾雖人主不得守其度矣軌越則禮亡雖聖人不得全
其道矣制敗則欲肆雖四表不能充其求矣是謂四患興農桑以養其生
審好惡以正其俗宣文教以章其化立武備以秉其威明賞罰以統其法
是謂五政民不畏死不可懼以罪民不樂生不可觀按漢書作勸字以
善雖使布五教咎繇作士政不行焉故在上者先豐民財以定其志
帝耕籍田後桑蠶宮國無遊民野無荒業財不虛用力不妄加以
周民事是謂養生此政之當崇者一也君子所以動天地應神明正萬物而
成王治者必本乎真實而已故在上者審則儀道以定好惡善惡要於功罪
毀譽效於准驗聽言責事舉名察實無或詐以蕩心故事無不核物
無不切善無不顯惡無不彰俗無奸怪民無淫風百姓上下睹利害之
存乎己也故肅恭其心慎修其行內不忒惑外無異望慮其睹去徼幸
無罪過不憂懼請謁無所聽財賂無所用則民志平矣是謂正俗此
政之當崇者二也君子以情用小人以刑用榮辱者賞罰之精華也故禮
教榮辱以加君子化其情也桎梏鞭樸以加小人治其刑也君子不犯辱
況于刑乎小人不忌刑況於辱乎若夫中人之倫則刑禮兼焉教化
之廢推中人而墜于小人之域教化之行引中人而納于君子之途是謂
章化此政之當崇者三也小人之情緩則驕驕則恣恣則急急則怨
怨則畔危則謀亂安則思欲非威強無以懲之故在上者必有武備
以戒不虞以遏寇虐安居則寄之內政有事則用之軍旅是謂秉威此
政之當崇者四也賞罰政之柄也明賞必罰審信慎令賞以勸善罰以
懲惡人主不妄賞非徒愛其才也賞妄行則善不勸矣不妄罰非徒慎
其刑也罰妄行則惡不懲矣賞不勸謂之止善賞及淫人則善無所勸而
善者止矣罰不懲謂之縱惡罰及善人則惡無所懲而惡者縱矣在上者能不
止下善不縱下惡則治國矣是謂統法此政之當崇者五也四患既蠲
五政既立行之以誠守之以固簡而不怠疏而不失無之使自施之
無事事之使自交之不肅而治垂拱揖遜而海內平矣是謂政之方也
惟修六則以立道經一曰中二曰和三曰正四曰公五曰誠六曰
通以天道作中以地道作和以仁德作正以事物作公以身極作誠
以變數作通易傳曰通其變又曰變則通是謂道實惟恤十難以任賢能一
曰不知二曰不進三曰不任四曰不終五曰以小怨棄大德六曰以小
過黜大功七曰以小失掩大美八曰以訐奸傷忠正九曰以邪說亂正度
十曰以讒嫉廢賢能是謂十難十難不除則賢臣不用用臣不賢則國
非其國也惟察九風以定國常一曰治二曰衰三曰弱四曰乖五曰
亂六曰荒七曰叛八曰危九曰亡君臣親而有禮百僚和而不同
讓而不爭勤而不怨無事惟職是司此治國之風也禮俗不一位職不
重小臣讒嫉庶人作議此衰國之風也君好讓臣好逸士好遊民
好流此弱國之風也君臣爭明朝廷爭功士大夫爭名庶人爭利此
乖國之風也上多欲下多端法不定政多門此亂國之風也以侈博
以伉高以濫通遵禮謂之劬守法謂之固此荒國之風也以苛密
以利公以割下能以附上忠此叛國之風也上下相疏內外相蒙小
臣爭寵大臣爭權此危國之風也上不訪下不諫婦言用私政行
此亡國之風也故上必察乎國風也惟慎庶獄以昭人情天地之大德曰生
易系辭文萬物之大極曰死洪範六極一曰凶短折死者不可以生刑者不
可以複故先王之刑也官師以成之棘槐以斷之周禮朝士掌建邦外朝
之法左九棘孤卿大夫位焉群士在其後右九棘公侯伯子男位焉又王制曰成獄
辭史以獄成告于大司寇大司寇聽之擊木之下情訊以寬之朝市以共之矜
哀以恤之刑斯斷樂不舉施刑之日則弛懸慎之至也刑哉刑哉其慎
矣夫惟稽五赦以綏民中一曰原心心可矜也二曰明德德可釋也三曰
勸功功可准也四曰褒化化所關也五曰權計權時之宜非常典也凡先王
之攸赦必是族也非是族焉刑茲無赦族類也天子有四時朝以聽政
晝以訪問夕以修令夜以安身上有師傅下有燕臣大則講業小
則諮詢不拒直辭不恥下問公私不愆外內不貳是謂有交問明於
治者其統近萬物之本在身天下之本在家治亂之本在左右內正立而
四表定矣問通於道者其守約有一言而可常行者恕也有一行而可常
履者正也恕者仁之術也正者義之要也至哉此謂道根萬化
存焉爾是謂不思而得不而成執之胸心之間而功覆天下也自天子
達于庶人好惡哀樂其修一也豐約勞佚各有其制上足以備禮下
足以備樂夫是謂大道天下國家一體也君元首臣股肱民手足下
有憂民則上不盡樂下有饑民則上不備膳下有寒民則上不具服
徒跣而垂旒非禮也故足寒傷心民寒傷國問君以至美之道道民民
以至美之物養君君降其惠民升其功此無往不復相報之義也故太
平備物非極欲也物損禮闕非謙約也其數雲耳問人主有公賦無私
求有公用無私費有公役無私使有公賜無私惠有公怒無私怨私求
則下煩而無度是謂傷清私費則官耗而無限是謂傷制私使則民撓擾
而無節是謂傷義私惠則下虛望而無准是謂傷正正謂賜予之正私怨
則下疑懼而不安是謂傷德問善治民者治其性也或曰冶金而流
去火則剛激水而升舍之則降惡平聲乎治曰不去其火則常流激
而不止則常升故大冶之爐可使無剛則踴水之機可使無降善立教
者若茲則終身治矣故凡器可使與冉同趨投百金於前白刃加其身
雖巨蹠弗敢掇也善立法者若茲則終身不掇矣故蹠可使與伯夷同功
問民由水也濟大川者太上乘舟其次泅泅浮行水上也泅者勞而危
乘舟者逸而安虛入水則必溺矣以知能治民者泅也以道德治民者
舟也縱民之情謂之亂絕民之情謂之荒曰然則如之何曰之限
使弗越也之地亦勿越故水可使不濫不可使無流善禁者先禁其身
而後人不善禁者先禁人而後身善禁之至於不禁令亦如之若乃肆
情於身而繩欲於行詐於官而矜實於民求己之所有餘奪下之所不足
舍己之所易責人之所難怨之本也謂理之源斯絕矣自上禦下猶夫
釣者焉隱於手按手下當有而字應於則可以得魚自近禦遠猶夫禦
馬焉和于手而調於銜則可以使馬故至道之要不於身非道也睹孺
子之驅雞也而見禦民之方孺子驅雞者急則驚緩則滯方其北也遽
要之則折而過南方其南也遽要之則折而過北迫則飛疏則放志閑
則比之比近也雞志閑然後近之則不驚流緩而不安則食之食之則不滯
不驅之驅驅之至者也志安則循路而入門太上不空市其次不偷竊
其次不掠奪上以功惠綏民下以財力奉上是以上下相與空市則民不
與民不與則巧詐而取之謂之偷竊偷竊則民備之備之而不得則暴
迫而取之謂之掠奪民必交爭則禍亂矣或曰聖王以天下樂曰
否聖王以天下憂天下以聖王樂凡主以天下樂天下以凡主憂聖王
屈己以申天下之樂凡主伸己以屈天下之憂申天下之樂故樂亦報之
屈天下之憂故憂亦及之天下之道也治世所貴乎位者三一曰達道於
天下二曰達惠於民三曰達德於身衰世所貴乎位者三一曰以貴高人
二曰以富奉身三曰以報肆心治世之位真位也衰世之位則生災
矣苟高人則必損之災也苟奉身則必遺之災也苟肆心則必
否之災也治世之臣所貴乎順者三一曰心順二曰職順三曰道順
治世之順真順也衰世之順生逆也體苟順則逆節亂苟順則逆忠
事苟順則逆道高下失序則位輕班級不固則位輕漢爵有二十級祿薄卑
寵則位輕官職屢改則位輕遷轉煩瀆則位輕黜陟不明則位輕待臣不
以禮則位輕夫位輕而政重者未之有也聖人之大寶曰位輕則喪吾寶
也好惡之不行其俗尚矣嘉守節而輕狹陋疾威福而尊權右賤求欲
而崇克濟貴求己而榮華譽萬物類是已夫心與言言與事參相應也
好惡毀譽賞罰參相福也六者有失則實亂矣守實者益榮求己者
益達處幽者益明然後民知本也

時事第二

最凡有二十一首其初二首尚知貴敦也其二首有申重可舉者十有九事
一曰明考試二曰公卿不拘郡二千石不拘縣三曰置上武之官四曰
議州牧五曰生刑而死者但加肉刑六曰德刑並用七曰避讎有科八
曰議祿九曰議專地十曰議錢貨十一曰約祀舉重十二曰天人之應
十三曰月正聽朝十四曰崇內教十五曰備博士十六曰至德要道十七
曰禁數赦令十八曰正尚主之制十九曰複內外注記者盤庚遷殷革奢
即約化而裁之與時消息寡盈虛不常厥道尚知貴敦古今之法也
民寡則用易足土廣則物易生事簡則業易定厭亂則思治創難則思
靜或曰三皇民至敦也其治至清也天性乎曰皇民敦秦民弊時
也山民樸市民玩處也桀紂不易民而亂湯武不易民而治政也
皇民寡寡斯敦皇治純純斯清奚惟性不求無益之物不蓄難得之
貨節華麗之飾退利進之路則民俗清矣簡小忌去淫祀絕奇怪
則妖息矣致精誠諸求己正大事則神明應矣放邪說去淫智抑
百家崇聖典則道義定矣去浮華舉功實絕末伎同本務則事業
修矣此初二首所謂尚知貴敦也誰毀誰譽譽其有試者萬事之概量也
目茲舉者試其事處斯職者考其績賞罰失實以惡反之人焉飾哉語
曰盜蹠不能盜田尺寸寸不可盜況尺乎夫事驗必若土田之張於野
也則私者寡矣四布於野不可隱者喻惡不可掩也若亂之墜於澳也則可
信者解矣亂朱子曰舟之截流橫渡者澳內近水之舟登于陸不可信者喻善
不可也故有事考功有言考用動則考行靜則考守此一首所謂明考試
也公卿不郡二千石不縣未是也小能其職以極登於大故下位競
大橈其任以墜於下故上位慎其鼎覆刑焉何憚於降易鼎九四曰鼎
折足覆公餗其形渥凶此言大臣廢壞國事刑之尚可何況降位若夫千里之任
不能充於郡而縣邑之功廢惜矣哉不以過職絀則勿降所以優賢也
以過職絀則降所以懲愆也此一首所謂公卿不拘郡二千石不均縣也孝武
皇帝以四夷未賓寇賊奸宄初置武功賞官以寵戰士若今依此科而崇
其制置尚武之官以司馬兵法選位秩比博士講司馬之典簡搜狩之
事掌軍功爵賞小統於五校大統于太尉既周時務禮亦宜之周之
末葉兵革繁矣莫亂于秦民不荒殄今國家忘戰日久每寇難之作
民瘁幾盡不教民戰是謂棄之信矣此一首所謂置尚武之官也或問曰
州牧刺史監察禦史三制孰優曰時制而已曰天下不既定其牧乎
曰古諸侯建國家世位權柄存焉於是置諸侯之賢者以牧總其紀綱
而已不統其政不禦其民今郡縣無常權輕不固而州牧秉其權重
勢異于古非所以強幹弱枝也而無益治民之實監察禦史斯可也若權
時之宜則異論也此一首所謂議州牧也肉刑古也或曰複之乎曰
古者人民盛焉今也至寡整以威撫寡以寬道也複刑非務必也
生刑而極死者複之可也如斬右趾本生刑也而改棄市則極死矣斯則斬右
趾之刑複之可也自古肉刑之除也斬右趾者死也惟複肉刑是謂生死而
息民此一首所謂生刑而死者但知肉刑也問德刑並用常典也或先或後
時宜刑教不行勢極也教初必簡刑始必略事漸也教化之隆
莫不興行然後責備刑法之定莫不避罪然後求密未可以備謂之
虛教未可以密謂之峻刑虛教傷化峻刑害民君子弗由也設必違
之教不量民力之未能是招民於惡也故謂之傷化設必犯之法不度
民情之不堪是陷民於罪也故謂之害民莫不興行則一毫之善可得而
勸也然後教備莫不避罪則纖介之惡可得而禁也然後刑密此一
首所謂德刑並用也或問複讎古義也曰縱複讎可乎曰不可曰然
則如之何曰有縱有禁有生有殺制之以義斷之以法是謂義法並
立曰何謂也依古複讎之科使父讎避諸異州千里兄弟之讎避諸
異郡五百里從父從兄弟之讎避諸異縣百里弗避而報者無罪避而報
之殺犯王禁者罪也複讎者義也以義報罪從王制順也犯制逆
也以逆順生殺之凡以公命行止者不弗避此一首所謂避讎有科也或
問祿曰古之祿也備漢之祿也輕夫祿必稱位一物不稱非制也
公祿貶則私利生言月俸貶損則賄路行矣私利祿則廉者匱而貪者豐也
夫豐貪生私匱廉貶公是亂也先王重之曰祿可增乎曰民家財
愆增之宜矣或曰今祿如何曰時匱也祿依食食依民參相澹
必也正貪祿省閑冗與時消息昭惠恤下損益以度可也此一首所
謂議祿也諸侯不專封富人民田踰限富過公侯是自封也大夫不專地
人賣買由己是專地也或曰複井田與曰否專地非古也井田
非今也然則如之何曰耕而勿有以俟制度可也耕而勿有不得賣買
由己以俟制度不得踰限也此一首所謂議專地也或問貨曰五銖之制宜矣
曰今廢如之何今謂獻帝時廢者初平元年董卓壞五銖錢更鑄小錢是
也曰海內既平行之而已言卓既誅此制宜複曰錢散矣京畿虛矣
其勢必積于遠方若果行之則彼以無用之錢市吾有用之物是匱近而
豐遠也曰事勢有不得官之所急者穀也牛馬之禁不得出百里之外
若其他物彼以其錢取之左用之於右貿遷有無周而通之海內一
家何患焉曰錢寡矣曰錢寡民易矣若錢既通而不周於用然後
官鑄而補之或曰收民之藏錢者輸之官牧遠輸之京師然後行之
曰事枉而難實者欺慢必奸必作爭訟必繁刑殺必深籲嗟紛擾
之聲章乎天下矣非所以撫遺民成緝熙也曰然則收而積之與曰
通市其可也此言收五銖積貯亦不可或曰改鑄四銖曰難矣此言
改鑄四銖以複孝文之舊亦不可或曰遂廢之曰錢實便於事用民樂行
之禁之難今開難令以絕便事禁民所樂不茂矣曰起而行之錢
不可如之何曰尚之廢之弗得已何憂焉言或尚或廢其勢自有所
不得已者厥後曹操相還用五銖悅之言驗矣此一首所謂議錢貨也聖王先成民
而後致力於神民事未定郡祀有闕不尤矣必也舉其重而祀之望祀
五嶽四瀆其神之祀縣有舊常若今郡祀之而其祀禮物從鮮可也
謂禮物宜從省略禮重本示民不偷且昭典物其備物以豐年日月之災
降異非舊也此一首所謂約祀舉重也天人之應所由來漸矣故履霜堅
冰非一時也仲尼之禱非一朝也且日食行事或稠或曠一年二交
非其常也洪範傳雲六沴作見若是王都未見之無聞焉爾官修其
方而先王之禮保章視祲安宅敘降必書雲物備故也太史上事無
隱焉勿寢可也此一首所謂天人之應也天子南面聽天下向明而治蓋
取諸離易系辭天之道也月正聽朝國家之大事也宜正其儀以明舊
典此一首所謂月正聽朝也古有掌陰陽之禮之官以教後宮掌婦學之法
婦德婦言按此當有婦容二字婦功各率其屬而以時禦序于王先王禮
也宜崇其教以先內政覽列圖誦列傳遵典行內史執其彤管記善書過
考行黜陟以章好惡男女正位乎內外正家而天下定矣故二儀立而大
業成君子之道匪闕終日造次必於是此一首所謂崇內教也備博士
廣太學而祀孔子焉禮也仲尼作經本一而已古今文不同而皆自
謂真本經古今先師義一而已異家別說不同而皆自謂古今此處有
誤仲尼邈而靡質大聖已逝經無所質昔先師歿而無聞先師已喪義無所聞
將誰使折之者秦之滅學也書藏於屋壁義絕於朝野逮至漢興收摭
散滯固已無全學矣文有磨滅言有楚夏出有先後或學者先意有所
借定無所征據臆見損益後進相友彌以滋蔓故一源十流天水違行
而訟者紛如也喻學者所傳背戾互相爭是也執不俱是比而論之必有可
參者焉此一首所謂備博士也或曰至德要道約爾典籍甚富如而博之
以求約也語有之曰有鳥將來張羅待之得鳥者一目也今一目之羅
無時得鳥矣鳥喻道羅喻典籍道雖要也非博無以通矣博其方約其
說此一首所謂至德要道也赦令權也或曰有制乎曰權無制制其
義不制其事巽以行權易系辭文義制也權者反經無事也問其象
曰無妄之災大過凶其象矣不得已而行之禁其屢也初平至此凡
七年而大赦者十可謂數甚故悅以此規之曰絕之乎曰權曰宜弗之
絕也既曰權宜著非常典此一首所謂禁赦令也尚主之制非古也厘降二女
陶唐之典歸妹元吉帝乙之訓王姬歸齊宗周之禮以陰乘陽違天
以婦淩夫違人違天不祥違人不義悅之叔父荀爽于延熹九年對策陳
便宜以漢承秦法設尚主之儀以妻制夫以卑臨尊違乾坤之道失陽倡之義宜改
尚主之制今悅複以言殆其家門素所商講者乎此一首所謂正尚主之制也古者
天子諸侯有事必告於廟朝有二史左史記言右史記動動春秋言
尚書君舉必記臧否成敗無不存焉下及士庶等各有異鹹在載籍
或欲顯而不得或欲隱而名章得失一朝而榮辱千載善人勸焉淫人
懼焉故先王重之以嗣賞罰以輔法教宜於令者官以其方各重其
盡則集之于尚書若史官使掌典其事不書詭常善惡則書言行足以
法式則書立功事則書兵戎動則書四夷朝獻則書皇后貴人太子拜立
則書光武置貴人三夫人公主大臣拜免則書福淫禍亂則書祥瑞災異則
書先帝故事有起居注漢時有禁中起居故明德馬皇后自撰顯宗起居注日
用動靜之節必書焉宜複其式內史掌之以紀內事此一首所謂複內外
注記者也

俗嫌第三

或問蔔筮曰德斯益否斯損曰何謂也吉而濟凶而救之謂益
吉而恃凶而怠之謂損或問曰時群忌曰此天地之數也非吉凶所
生也東方主生死者不鮮西方主殺生者不寡南方火也居之不燋
北方水也蹈之不沈漢時俗有方忌如西益宅謂之不祥必有死亡商家門
不宜南向征家門不宜北向之類是也故甲子昧爽殷滅周興咸陽之地秦
亡漢隆或問五三之位周應也五三五星三辰元命苞曰殷紂之時五星聚于
房房者蒼神之精周據而興龍虎龍當作尾之會晉祥也晉獻公問于蔔偃曰攻
虢何月也曰童謠有之曰丙之農龍尾伏辰均服振振取虢之旗曰官府設陳
富貴者值之布衣寓焉不符其爵也獄犴若居有罪者觸之貞良入焉
不受其罰也或曰然則日月可廢歟曰否曰元辰先王所用也
人承天地故動靜順焉順其陰陽順其日辰順其度數內有順實
外有順文文實順理也休征之符自然應也故盜泉朝歌孔墨不由
惡其名者順其心也苟無其實徼福於忌斯成難也或曰祈請者
誠以接神自然應也故精以底之犧牲玉帛以昭祈請吉朔以通之禮
雲禮雲玉帛雲乎哉請雲祈雲酒膳雲乎哉非其禮則或愆非其請則
不應或問祈請可否曰氣物應感則可性命自然則否應感如土龍致
雨之類或問避疾厄有諸曰夫疾厄何者也非身則神身不可避
神不可逃可避非身可逃非神也持身隨天萬里不逸譬諸孺子掩目
巨夫之掖而曰逃可乎或問人形有相曰蓋有之焉夫神氣形容之
相包也自然矣貳之於行參之于時相成也亦參相敗也其數矣
其變多矣亦有上中下品雲爾或問神僊之術曰誕哉末之也已矣
聖人弗學非惡生也終始運也短長數也運數非人力之也曰亦有
僊人乎曰僬僥桂莽乎異俗就有僊人亦殊類矣或問有數百歲人
乎曰力稱烏獲烏獲秦武王力士捷言羌亥羌亥疑豎亥之誤勇斯賁育
孟賁齊人能生拔牛角夏育衛人聖雲仲尼壽稱彭祖彭祖者殷大夫姓籛
名鑒物有俊傑不可誣也或問凡壽者必有道非習之功曰夫惟壽
則惟能用道惟能用道則性壽矣苟非其性也修之不至也學必至聖
可以盡性壽必用道所以盡命或曰人有變化而仙者信乎曰
未之前聞也然則異也異謂怪異非仙也男化女者有矣死人複生者有矣
獻帝興平六年越雋男子化女子四年武陵女子死十四日復活夫豈人之性哉
氣數不存焉或問曰養有性乎曰養性秉中和守之以生而已愛
親愛德愛力愛神之謂嗇否則不宜過則不澹故君子節宣其氣勿使有
所壅閉滯底昏亂百度則生疾故喜怒哀樂思慮必得其中所以養神也
寒暄盈虛消息必得其中所以養神也善治氣者由禹之治水若夫導引
蓄氣曆藏內視過則失中可以治疾皆養性之非聖術也夫屈者以乎
申也蓄者以乎虛也內者以乎外也氣宜宣而遏之體宜調而矯之神
宜平而抑之必有失和者矣夫善養性者無常術得其和而已矣鄰臍二
寸謂之關黃庭外景經曰上有黃庭下關元後有幽門前命門呼吸廬間入丹田
解雲關元在臍下三寸元陽之命在其前懸精如鏡明照一身不休是道關者所
以關藏呼吸之氣以稟授四氣也故長氣者以關息氣短者其息稍升
其脈稍促其神稍越至於以肩息而氣舒其神稍專至於以關息而氣衍
矣故道者常致氣于關是謂要術凡陽氣生養陰氣消殺和喜之徒
其氣陽也故養性者崇其陽而絀其陰陽極則亢陰結則凝亢則有
悔凝則有凶夫物不能春天春而生人則不然存吾春而已矣藥者
療也所以治疾也無疾則勿藥可也肉不勝食氣況於藥乎寒斯
熱熱則致滯陰藥之用也唯適其宜則不害若已氣平也則必有傷
唯針火亦如之故養性者不多服也唯在乎節之而已或問仁者壽何
謂也曰仁者內不傷性外不傷物上不違天下不違人處正居中
形神以和故咎征不至而休嘉集之壽之術也曰冉何曰命也麥
不終夏花不濟春如和氣何言麥雖不踰夏而秀花雖不越春而榮其如和
氣之保合何雖雲其短長亦在其中矣或問黃白之儔曰傅毅論之當也
燔埴瓦則可埴黏土也爍瓦銅則不可以自然驗於不然詭哉敵犬羊之
肉以造馬牛不幾矣不其然歟世稱緯書仲尼之作也臣悅叔父故司
空爽辨之蓋發其也有起于中興之前終張之徒之作乎起于哀平或曰
雜曰以己雜仲尼乎以仲尼雜己乎若彼者以仲尼雜己而已然則可
謂八十一首非仲尼之作矣或曰燔諸曰仲尼之作則否有取焉則可
曷其燔在上者不受虛言不聽浮術不采華名不興事言必有用
術必有典名必有實事必有功

雜言上第四

或問曰君子曷敦夫學曰生而知之者寡矣學而知之者矣悠悠之民
泄泄之士明明之治汶汶之亂皆學廢興之由敦之不亦宜乎君子
有三鑒世人鏡鑒前惟訓人惟賢鏡惟明此君子之三鑒夏商之衰
不鑒於禹湯也周秦之弊不鑒於民下也側弁垢不鑒於明鏡也故君
子惟鑒之務若夫側景之鏡亡鑒矣但知鏡鑒是無鑒或問致治之要君乎
曰兩立哉天無獨運君無獨理非天地不生物非君臣不成治首之者天
地也統之者君臣也哉先王之道致訓焉故亡斯須之間而違道矣昔有
上致聖由教戒因輔弼欽順四鄰故檢柙之臣不虛於側禮度之典
不曠於目先哲之言不輟於身非義之道不宣於心是邪僻之氣
末由入也缺一字有間缺一字必有入之者矣是故僻志萌則僻事作僻事
作則正塞正塞則公正亦末由入也矣不任不愛謂之公惟公是從謂之
明齊桓公中材也末能成功業由有異焉者矣妾媵盈宮非無愛幸也
群臣盈朝非無親近也然外則管仲射己衛姬色衰非愛也任之也
然後知非賢不可任非智不可從也夫此之舉宏矣哉膏肓純白二豎
不生茲謂心寧省闥清淨嬖孽不生茲謂政平夫膏肓近心而處阨
針之不遠遠當作達藥之不中攻之不可二豎藏焉是謂篤患故治身
治國者唯是之畏或曰愛民如子仁之至乎曰未也曰愛民如
身仁之至乎曰未也湯禱桑林邾遷於繹景祠於旱可謂愛民矣
曰何重民而輕身也曰人主承天命以養民者也民存則社稷存民
亡則社稷亡故重民者所以重社稷而承天命也或曰孟軻稱人皆可以
堯舜其信矣曰人非下愚則皆可以堯舜矣寫堯舜之貌同堯舜之
姓則否服堯之制行堯之道則可矣行之於前則古之堯舜也行之於
後則今之堯舜也或曰人皆可以桀紂乎曰行桀紂之事是桀紂也
堯舜桀紂之事常並存於世唯人所用而已楊朱哭歧路所通逼者然
也夫歧路烏足悲哉中反焉若夫縣度之厄素舉足而已矣西域傳烏
秘國西有縣度縣度者石山也溪穀不通以繩索相引而度去踰桀紂損益之符
微而顯也趙獲二城臨饋而憂陶朱既富室妾悲號此知益損之益者
也屈伸之數隱而昭也有仍之困複夏之萌也鼎雉之異興殷之符
也邵宮之難隆周之應也會稽之棲霸越之基也子之之亂強燕之
征也此知伸屈之伸者也人主之患常立於二難之間在上而國家不治
難也治國家則必勤身苦思矯情以從道難也有難之難闇主
取之無難之難明主居之大臣之患常立於二罪之間在職而不盡忠
直之道罪也盡忠直之道則必矯上拂下罪也有罪之罪謂不盡忠
直之道邪臣由之無罪之罪謂盡道而矯上拂下忠臣置之人臣之義不
曰吾君能矣不我須也言無補也而不盡忠不曰吾君不能矣不我識
也言無益也而不盡忠必竭其誠明其道盡其義斯已而已矣不
已則奉身以退臣道也故君臣有異無乖有怨無憾有屈無辱人臣
有三罪一曰導非二曰阿失三曰屍寵以非引上謂之導從上之非謂
之阿見非不言謂之屍導臣誅阿臣刑屍臣絀絀與黜同進忠有三術
一曰防二曰救三曰戒先其未然謂之防發而止之謂之救行而責
之謂之戒防上救次之戒下下不鉗口上不塞耳則可有聞矣有
鉗之鉗猶可解也無鉗之鉗難矣哉有塞之塞猶可除也無塞之塞
其甚矣夫無鉗之鉗無塞之塞獻帝之時如此或曰在上有屈乎曰在
上者以義申以義屈高祖雖能申威于秦項而屈于商山四公光武能伸于
莽而屈於強項令明帝能申令于天下而屈于鍾離尚書若秦二世之申欲而
非笑唐虞若定陶傅太后之申意而怨于鄭是謂不屈不然則趙氏不亡
而秦無愆尤故人主以義申以義屈也喜如春陽怒如秋霜威如雷
霆之震惠若雨露之降沛然孰能禦也或曰難行曰若高祖聽戍卒不
懷居遷萬乘不俟終日孝文帝不愛千里馬慎夫人衣不曳地光武手不
持珠玉可謂難矣抑情絕欲不如是能成功業者鮮矣人臣若金日磾
以子私謾而殺之丙吉之不伐蘇武之執節可謂難矣言三臣者以諷
操也或問厲志曰若殷高宗能葺其德樂瞑眩以瘳疾衛武箴戒於朝
勾踐懸膽於坐厲矣哉言此欲獻帝厲志以再振漢業也寵妻愛妾幸矣
其災也深矣災與幸同乎曰得則慶否則災戚氏不幸不入豕
趙昭儀不幸不失命栗婭不幸不廢乙不幸不憂殤非災而何若慎夫人
之知班婕妤之賢明德皇后之德明德馬皇后伏波將軍援之少女邵矣哉
邵高也世憂樂者君子之志也不世憂樂者小人之志也太平之世
事閑而民樂遍焉使籧者揖讓百拜非禮也憂者弦歌鼓瑟非樂也禮
者敬而已矣樂者和而已矣匹夫匹婦處畎畝之中必禮樂存焉爾
違上順道謂之忠臣違道順上謂之諛臣忠所以上也諛所以自也
忠臣安于心諛臣安於身故在上者必察夫違順審乎所慎乎所安
廣川王弗察故殺其臣楚恭王察之而遲故有遺言齊宣王其察之矣
故賞鑒者或問人君人臣之戒曰莫匪戒也請問其要曰君戒專欲
臣戒專利患之甚也缺五字城專譯而獻珍非寶也腹心之人匍匐
而獻善寶之至矣故明王慎內守除外寇而重內寶雲從于龍風從於
虎鳳儀於韶麟集于孔應也出於此應於彼善則祥祥則福否
則眚眚則咎故君子應之言善否感應各從其類君子食和羹以平其氣
聽和聲以平其志納和言以平其政履和行以平其德夫酸鹹甘苦不同
嘉味以濟謂之和羹宮商角征不同嘉音以章謂之和聲臧否損益不同
中正以訓謂之和言趨舍動靜不同雅度以平謂之和行人之言曰
唯其言而莫予違也則幾于喪國焉孔子曰君子和而不同晏子亦雲
以水濟水誰能食之琴瑟一聲誰能聽之詩雲亦有和羹既戒且
平奏假無言時靡有爭此之謂也

雜言下第五

衣裳服者不昧于塵塗愛也衣裳愛焉而不愛其容止外矣容止愛
焉而不愛其言行末矣言行愛焉而不愛其明淺矣故君子本神貴
神和德平而道通是保真人之所以立德者三一曰貞二曰達三曰
志貞以質達以行之志以成之君子哉必不得已也守於一茲貞
其主也人之所以立檢者四誠其心正其志實其事定其分心誠則
神明應之況于萬民乎志正則天地順之況於萬物乎事實則功立分
定則不淫曰才之實也行可才不可也曰古之所以謂才也本今
之所謂才也末也然則以行之貴也無失其才而才有失先民有言適楚
而北轅者曰吾馬良用多禦善此三者益侈其去楚亦遠矣遵路而騁
應方而動君子有行行必至矣或問聖人所以貴者才乎曰合而
用之以才貴分而行之以行貴舜禹之才而不邪甚於缺一字矣舜
禹之仁雖亡其才不失良人哉或問進諫受諫孰難曰後之進諫難也
以受之難故也後謂後世言臣畏犯由君拒諫而然若受諫不難則進諫斯
易矣主明臣直或問知人自知孰難曰自知者求諸內而近者也知人
者求諸外而遠者也知人難哉若極其數也明有內以識有外以暗
或有內以隱有外以顯然則知人自知人則可以自知未可以知人也
急哉二者較之知人固難而自知急也用己者不異則異矣君子所惡乎異者
三好生事也好生奇也好變常也好生事則多端而動好生奇則離道
而惑俗好變常則輕法而亂度故名不貴苟傳行不貴苟難權茂矣其
幾不若經辯美矣其理不若絀文顯矣其中不若樸博盛矣其正不
若約莫不道知道之體大之至也莫不妙知神之幾妙之至也莫
不正和缺一字之缺一字正之至也故君子必存乎三至弗至斯有守無
誖焉或問守曰聖典而已矣聖典謂六經若夫百家者是謂無守莫
不言要其至矣莫不德元其奧矣莫不道聖人其宏矣聖人之道
其中道乎是九達或曰辭達而已矣聖人以文其隩也有五曰元曰
妙曰包曰要曰文幽深謂之元理微謂之妙數博謂之包辭約謂
之要章成謂之文聖人之文成此五者故曰不得已君子樂天知命故
不憂審物明辨故不惑定心致公故不懼若乃所憂懼則有之憂己不能
成天性也懼己惑之憂不能免天命無惑焉或問性命曰生之謂性
也形神是也所以立生終生者之謂命也吉凶是也夫生我之制性命
存焉爾君子循其性以輔其命休斯承否斯守無務焉無怨焉好寵
者乘天命以驕好惡者違天命以濫故驕則奉之不成濫則守之不終
好以取怠惡以取甚務以取福惡以成禍斯惑矣或問天命人事
曰有三品焉上下不移其中則人事存焉爾命相近也事相遠也則
吉凶殊也故曰窮理盡性以至於命孟子稱性善荀卿稱性惡公孫子曰
性無善惡揚雄曰人之性善惡渾劉向曰性情相應性不獨善情
不獨惡曰問其理曰性善則無四凶性惡則無三仁人無善惡文
王之教一也則無周公管蔡性善情惡是桀紂無性而堯舜無情也性善
惡皆渾是上智懷惠而下愚挾善也理也未究也惟向言然韓子三品
之說有類於此或曰仁義性也好惡情也仁義常善而好惡或有惡故有
情惡也曰不然好惡者性之取捨也實見於外故謂之情爾必本
乎性矣仁義者善之誠者也何嫌其常善好惡者善惡未有所分也
何其有惡凡言神者莫近於氣有氣斯有形有神斯有好惡喜怒之情
矣故人人當作神有情由氣之有形也善有白黑神有善惡形與白黑
偕情與善惡偕即劉向性情相應之說故氣黑非形之咎情惡非情之罪也
或曰人之於利見而好之能以仁義節者是性割其情也性少情多
性不能割其情則情獨行惡矣曰不然是善惡有多少也非情也有
人如此嗜嗜肉肉勝則食焉酒勝則飲焉此二者相與爭勝者行矣
行謂飲食非情欲得酒性欲得肉也有人於此好利好義義勝則義取焉
利勝則利取焉此二者相與爭勝者行矣行謂取義取利非情欲得利
性欲得義也其可兼者則兼取之其不可兼者則只取重焉若苟只好
而已雖可兼取當有闕文矣若二好均平無分輕重則一俯一仰乍進
乍退相持不定或曰請折於經曰易稱幹道變化各正性命是言萬
物各有性也觀其所感而天地萬物之情可見矣是言情者應感而動者
也昆蟲草木皆有性焉不盡善也天地聖人皆稱情焉不主惡也
又曰爻彖以情言亦如之凡情意心志者皆性動之別名也情見乎辭
是稱情也言不盡意是稱意也中心好之是稱心也以制其志是稱
志也惟所宜各稱其名而已情何主惡之有故曰必也正名或曰
善惡皆性也則法教何施曰性雖善待教而成性雖惡待法而消
唯上智下愚不移其次善惡交爭於是教扶其善法抑其惡得施之九品
從教者半畏刑者四分之三其不移大數九分之一也一分之中又
有微移者矣然則法教之於化民也幾盡之矣及法教之失也其亂亦如
之或曰法教得則治法教失則亂若無得無失縱民之情則治亂其
中乎曰凡陽性升陰性降升難而降易善陽也惡陰也故善
難而惡易縱民之情使自由之則降於下者多矣曰中焉在曰法
教不純有得有失則治亂其中矣純德無慝其上善也伏而不動其
次也動而不行行而不遠遠而能複又其次也其下者遠而不近也
凡此皆人性也制之者則心也動而抑之行而止之與上同性也
行而弗止遠而弗近與下同終也君子嘉仁而不責惠尊禮而不責意
貴德而不責怨其責也先己而行也先人淫惠曲意私怨此三者
實枉貞道亂大德然成敗得失莫匪由之救病不給其竟奚暇于道德
哉此之謂末俗故君子有常交曰義也有常誓曰信也交而後親
誓而後故狹矣太上不異古今其次不異海內同天下之志者其盛德乎
大人之志不可見也浩然而同於道人之志不可掩也察然而流於
俗同於道故不與俗浮或曰修行者不人恥諸神明其至也乎
曰未也有恥者本也恥諸神明其次也恥諸人外矣夫唯外則
慝積於內矣故君子審乎自恥或曰恥者其志者乎曰未也夫志
者自然由人何恥之有赴穀必墜失水必溺人見之也赴必陷
失道必沈人不見之也不察之故君子慎乎所不察不聞大論則志不宏
不聽至言則心不固思唐虞於上世瞻仲尼於中古而知夫小道者之足
羞也想伯夷于首陽省四皓于商山而知夫穢志者之足恥也存張騫於
西極念蘇武於朔垂而知懷閭室者之足鄙也推斯類也無所不至矣
德比於上欲比於下德比於上故知恥欲比於下故知足恥而知之
則聖賢其可幾知足而已則固陋其可安也賢聖斯幾況其慝乎固
陋斯安況其侈乎是謂有檢純乎純哉其上也其次得概而已矣莫
匪概也得其概苟無邪斯可矣君子四省其身怒不亂德喜不缺一
字義也識右荀悅申鑒五卷悅字仲豫潁川人荀氏八龍儉之子也漢
書本傳雲悅好著述初辟鎮東將軍曹操府遷黃門侍郎累遷侍中時
政移曹氏天子恭己而已悅志在獻替而謀無所用乃作申鑒五篇其所
論辨通見政體書奏帝覽而善之又以班固漢書文繁難省令悅依
左氏傳體漢紀三十篇辭約事詳論辨多美二書並行於世顧漢紀自
宋祥符後凡四五鋟板國朝襄平蔣氏複與袁宏後漢紀合刻以廣其傳
而此書獨少傳本前明正統時吳郡黃勉之始訓釋複賴何氏采入漢魏叢
書而後不至與桓譚新論仲長統昌言等書同歸烏有也近抱經堂群書
拾補內申鑒一則乃合程氏何氏黃氏三本參校要之諸本俱無甚脫誤盧
氏多據他書及己意修改於此書亦未必無小補雲汝上王謨識